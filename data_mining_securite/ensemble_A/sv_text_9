I Jungfrukammaren konstaterades en 0,6 gånger 0,8 meter stor oval fördjupning i den lodräta bergväggen. Nedanför denna fanns spår efter eldning.
 I Kyrkan fann man tecken på rituella aktiviteter i form av en mortelskål och en knacksten.
Redan under slutet av 1800-talet började man anordna enstaka lustturer till Blå Jungfrun. Enligt
 besöksböcker uppgick antalet besökare till omkring 200-800 årligen under de första 20 åren efter nationalparkens bildande 1926. Först under 50-talet började båtar gå mer regelbundet till ön. Antalet ökade under 1970- och 80-talen till uppemot 10 000 besökare per år som mest.[27]

Numera arrangeras sommartid dagsturer till ön från Oskarshamn och Byxelkrok. Överfartstiden är cirka 1,5 
timmar från Oskarshamn respektive drygt en timma från Byxelkrok. Under högsäsong sker dagliga avgångar från Oskarshamn. Passagerarna får tillbringa cirka 3,5 timmar på Blå Jungfrun innan det är dags för återfärd.[2] Guider från länsstyrelsen är bosatta på Blå Jungfrun under sommaren. Dessa ger information till besökarna vid dess ankomst. Det finns ingen försäljning av vatten eller mat på ön. Besökarna uppmanas därför att ta med sådant själva. De enda anlagda faciliteterna är informationstavlor, den utprickade vandringsleden, en vaktstuga, samt ett antal torrdass. Vandringsleden är cirka 3,3 kilometer lång och löper genom stundtals kraftigt kuperad terräng. Det är även möjligt att besöka Blå Jungfrun med egen båt. Ön har ett relativt utsatt läge mitt i Kalmarsund. Dess elliptiska form erbjuder inga markant skyddande vikar eller glon.[28]Det finns skyltar som uppmärksammar på det svall som uppstår då Gotlandsfärjan passerar.

Författaren och poeten Verner von Heidenstam höll sitt bröllop med Olga Wiberg på ön den 28 juli 1896.
 Detta blev hans andra äktenskap då han tidigare varit gift med Emilia Uggla. Inbjudna till festen på Blå
 Jungfruns klippor var dåtidens kulturelit; bland annat Gustaf Fröding, Albert Engström, Birger Mörner, J.A.G. Acke och Gustaf Ankarcrona. Vigseln var tänkt att ske i den bergsal 
 som kallas Kyrkan men kom istället att ske på klipporna vid Lervik på öns norra del.[29]

Stenbrytningen[redigera | redigera wikitext]
År 1904 utarrenderade den dåvarande ägaren rätt till stenbrytning på Blå Jungfrun. Företaget A.K. Fernström påbörjade brytning på de
 södra delarna av ön samma år. Jungfrugraniten gick på export som dekorationssten bland annat till Tyskland. Verksamheten ledde till
 omfattande skador på naturen då bl.a. ett antal av öns mest storslagna jättegrytor sprängdes bort. Förstörelsen uppmärksammades på flera håll. 1914 föreslog riksdagsmannen Karl Starbäck i en motion till andra kammaren att staten skulle förvärva ön och fridlysa den som nationalpark. Efter utredning avslogs dock motionen.

Nationalparkens bildande[redigera | redigera wikitext]
Kampen för öns beskyddande gick vidare och genom bl.a. landshövdingen i Kalmar län, Oskarshamns hembygdsförening och med ekonomisk hjälp
 av affärsmannen Torsten Kreuger, kunde ön friköpas år 1925. Summan var 35 000 kr, varav 5 000 kr för själva ön, 10 000 kr för ägarens uteblivna 
 arrende samt 20 000 kr till granitbolaget för att de lade ned sin verksamhet.[30] Ön skänktes därefter till staten som förklarade den som nationalpark
 den 5 februari 1926.[31] Blå Jungfrun blev därmed Sveriges 12:e nationalpark i ordningen.[32] I den gällande nationalparksförordningens 1 § anges att syftet med Blå Jungfruns nationalpark
 är; "att bevara ön i dess naturliga tillstånd."

Administration och tillsyn[redigera | redigera wikitext]
Blå Jungfruns nationalpark inrättades av staten 1926. Från första början var Kungliga Vetenskapsakademien förvaltare av ön. Från och med detta 
år såg man också till att alltid ha en tillsynsman boende på ön sommartid. 1953 tog dåvarande Domänverket över ansvaret för vård och förvaltning 
av nationalparken. Under åren 1970-1975 gjordes i domänverkets regi omfattande arbeten för att förbättra vandringslederna och dess spänger, skyltar och markeringar. 
Statens Naturvårdsverk (idag benämnt Naturvårdsverket) fick huvudansvaret för Blå Jungfruns nationalpark från den 1 juli 1976 med länsstyrelsen i Kalmar län som förvaltare.