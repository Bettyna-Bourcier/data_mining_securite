Pazar günkü yarış öncesi iki tanesi cuma, bir tanesi cumartesi olmak üzere toplam üç antrenman seansı yapıldı. Cuma günü sabah ve öğlen yapılan seanslar 90'ar dakika,
 cumartesi sabah yapılan üçüncü seans ise bir saat sürdü.[13] Havanın güneşli, zeminin kuru olduğu cuma seanslarının[14] ilkinde Massa'dan saniyenin onda ikisi kadar 
 hızlı olan Hamilton 1:18.190'lık derecesiyle en hızlı pilot oldu. McLaren sürücüsü Heikki Kovalainen Massa'dan çok küçük bir farkla daha yavaş kalırken; Räikkönen, 
 Alonso ve Piquet de Hamilton'dan sonraki bir saniyelik zaman dilimde yer alarak turu en hızlı altı sürücü olarak tamamladı.[14] Aynı günün ikinci antrenman seansında
 ise Toyota'dan Timo Glock 1:18.383 ile Alonso, Hamilton, Massa, Räikkönen ve Red Bull'dan Mark Webber'in önünde en hızlı sürücü oldu. Kıyasıya bir rekabetin olduğu turda, 
 en hızlı on yedi pilot Glock'tan sonraki bir saniye içinde sıralanmıştır.[14] Yol tutuşunun düştüğü nemli bir zeminde yapılan cumartesi sabah seansında birçok araç 
 kayarak yarış çizgisini kaybetti ve kaçış alanlarını kullanmak zorunda kaldı. Bu bölümde Kubica 1:25.087 ile en hızlı zamana imza atarken; Glock, Piquet, BMW'den 
 Nick Heidfeld, Williams'tan Kazuki Nakajima, Red Bull'lu David Coulthard ve Massa en iyi yedili oldu. Hamilton ancak on birinci olabilirken, sırasıyla 16. ve 17.
 olan Kovalainen ve Räikkönen'in önünde kendine yer buldu.[14] Force India'nın iki pilotu Adrian Sutil ile Giancarlo Fisichella seansın büyük bölümünü çeşitli mekanik sorunlar yüzünden garajlarında geçirdi.

Cumartesi günü öğlen yapılan sıralama turları üç bölümden oluşmaktaydı. 20 dakikalık ilk bölümde ilk 16 dışında kalan sürücüler,
 15 dakikalık ikinci bölümde ise en hızlı 10 dışında kalanlar eleniyordu. son bölümde pol pozisyonuyla beraber ilk 10'un nasıl sıralanacağı
 ortaya çıkıyordu. Son bölüme ulaşmayı başaramayan araçlara yarıştan önce benzin ekleme hakkı veriliyor, yani bu sürücüler elemelerde daha hafif 
 araçlarla yarışmış oluyorken; son bölüme katılanlara benzin izni verilmiyor, yani bu sürücülerin önceki turlardan daha fazla benzin taşımalarına müsaade edilmiyordu.[13]

Yazık oldu. Bugün pistin en hızlısı bendim ama bunu yanlış zamanda yaptım. [Üçüncü bölüm]de kullandığım lastiklerin hiçbirinde yeterli tutuş yoktu. 
İlk çıkışımda, "boş" turu atarken biraz tedirgin olduğumdan ilk sektörde 3. virajda hata yaptım. İkinci çıkışında tam tersini yaptım ve bu sefer turun sonunda yol tutuşum kayboldu. Sonunda sıralamada
 beşinci olarak bitirdim ve bu kesinlikle kolay alınan bir yer değil.

