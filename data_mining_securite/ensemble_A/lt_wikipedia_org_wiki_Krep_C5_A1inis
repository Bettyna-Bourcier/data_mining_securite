Krepšinis – komandinė sporto šaka, kurioje žaidžiama kamuoliu. Krepšinis žaidžiamas aikštelėje, kurioje 2 komandų žaidėjai stengiasi surinkti kuo daugiau taškų, mėtydami kamuolį į specialų krepšį. Tai pati populiariausia sporto šaka Lietuvoje ir viena populiariausių sporto šakų JAV, pietų ir pietryčių Europoje, buvusiose Tarybų Sąjungos ir Jugoslavijos šalyse, Argentinoje, Filipinuose, Libane, Kinijoje, Angoloje, Senegale.


Krepšinio žaidimą sugalvojo kanadietis daktaras Džeimsas Neismitas (James Naismith) 1891 metais. Naujosios sporto šakos paskirtis buvo užimti studentus sportu žiemos metu, kai nėra sąlygų žaisti beisbolą ar amerikietišką futbolą. Pradžioje žaidime buvo naudojamas futbolo kamuolys ir krepšiai su dugnu, taigi po kiekvieno pataikyto metimo kamuolį reikėdavo ištraukti iš krepšio. Komandose buvo po 9 žaidėjus.
Pačių pirmųjų krepšinio rungtynių rezultatas buvo tik 1:0.
Pagrindinis straipsnis: Lietuvos krepšinio istorija
Lietuvoje krepšinis pradėtas populiarinti 1921 m. Pirmieji šia sporto šaka susidomėjo Lietuvos Fizinio lavinimosi sąjungos (LFLS) sportininkai. Pirmosios krepšinio rungtynės įvyko Kaune 1922 m. balandžio 23 d. tarp Kauno rinktinės ir LFLS komandos. Tais pačiais metais moterų komanda dalyvavo pirmajame nacionaliniame čempionate. Vyrų komanda nacionaliniame čempionate žaidė 1924 m. 1939 m. buvo pastatyta Kauno sporto halė (specialiai krepšiniui pritaikyta sporto salė).
Dabar Lietuvoje dirba 400 etatinių trenerių, krepšinio varžybose respublikoje teisėjauja 260 teisėjų, tarp jų 5 tarptautinės kategorijos, bei 3 FIBA komisarai. Apie 100 000 Lietuvos gyventojų žaidžia krepšinį savo malonumui.
Lietuvos krepšinis atstovaujamas daugelyje pasaulio ir Europos čempionatų – jaunučių, jaunių, suaugusiųjų, taip pat olimpinėse žaidynėse. Per neilgą Lietuvos krepšinio istoriją mūsų valstybės krepšininkai (vyrai) tris kartus tapo olimpinių žaidynių prizininkais (2000, 1996 ir 1992 metais jie iškovojo trečiąją vietą ir gavo bronzos medalius). Tris kartus Lietuvos krepšininkai tapo Europos čempionais (1937 m. Rygoje, 1939 m. Kaune ir 2003 m. Stokholme), dukart tapo Europos vicečempionais (1995 m. Atėnuose, 2013 m. Liublianoje), ir kartą laimėjo bronzą (2007 m. Ispanijoje). Iškovojo bronzos medalius XVI Pasaulio vyrų krepšinio čempionate (2010 m. Turkija).
Lietuvos moterų rinktinė taip pat gali didžiuotis Europos čempionių (1997 m.) ir vicečempionių vardais. Europos čempionais prieš keletą metų tapo jaunimo ir jaunių komandos. 2005 m. Lietuvos jaunimo (vaikinų) komanda tapo pasaulio čempione. Sėkmingai žaidžia ir Lietuvos krepšinio veteranai, laimėdami nugalėtojų ir prizininkų vardus pasaulio ir Europos čempionatuose.
Garsiausia visų laikų Lietuvos krepšinio komanda yra Kauno „Žalgiris“, įkurta 1944 m. Kaune. „Žalgirio“ sąskaitoje daugybė titulų, tame tarpe ir 1998–1999 m. laimėtas Eurolygos čempionatas.
Garsiausias visų laikų Lietuvos krepšininkas yra Arvydas Sabonis, tapęs Europos, pasaulio bei olimpinių žaidynių čempionu, išrinktas geriausiu Europos krepšininku, sužaidęs keletą sėkmingų sezonų NBA.
2011 m. rugpjūčio 31 d. – rugsėjo 18 d. Lietuvoje vyko 37-tas vyrų Europos krepšinio čempionatas, kuriame triumfavo ispanijos rinktinė, lietuviai užėmė 5 vietą.
Komanda: treneris, trenerio asistentas, gydytojas, masažistas, žaidėjai. Rungtynėms komandą sudaro 12 protokole registruotų žaidėjų. Aikštėje vienu metu žaidžia po 5 kiekvienos komandos žaidėjus. Žaidėjai pagal pozicijas: Vidurio puolėjas, sunkusis krašto puolėjas, lengvasis krašto puolėjas, nestandartinis krašto puolėjas, gynėjas, atakuojantis gynėjas, įžaidėjas.
Pagal FIBA taisykles yra žaidžiami 4 kėliniai po 10 minučių. Po dviejų sužaistų kėlinių yra ilgoji pertrauka, kurios trukmė 15 min., tarp kitų kėlinių yra dviejų min. pertraukos. Rungtynių pradžioje metamas ginčas dėl kamuolio, vėliau, kiekvieno kėlinio pradžioje, kamuolys atiduodamas kiekvienai komandai iš eilės. Po dviejų kėlinių komandos keičiasi krepšiais. Kiekvieną kartą, kai yra pažeidžiamos krepšinio taisyklės, susižeidžia žaidėjas arba iškyla techninių problemų, yra stabdomas laikas. Laikas vėl toliau paleidžiamas, kai kamuolį išmetus iš už galinės (šoninės) linijos jį pagauna kitas žaidėjas.
Žaidėjas rungtynių eigoje surinkęs 5 pražangas, sėdasi ant komandos atsarginių žaidėjų suolelio ir rungtynes stebi nuo jo. Jį keičia komandos draugas.
Komandinės pražangos: kiekvieno kėlinio metu, kai komanda prasižengia 5 ir daugiau kartų, varžovai įgyja teisę mesti du baudos metimus. Iki tol, jei buvo prasižengta metant iš dviejų taškų zonos, metami du baudos metimai, jei tritaškio zonoje metimo metu – trys baudos metimai. Jei žaidėjas įmeta kamuolį su pražanga, taškai užskaitomi ir jis gauna teisę į vieną papildomą baudos metimą.
Nesportinė pražanga skiriama žaidėjui už žaidimą ne į kamuolį – už pražangą, kuria siekiama įgauti pranašumą, arba labai grubų žaidimą.
Techninė pražanga skiriama tiek žaidėjui, tiek komandos treneriui arba atsarginių žaidėjų suoleliui už ginčus su teisėju, už teisėjų ir sekretoriato užgauliojimus. Priešininkų žaidėjas, nesvarbu kuris, gauna teisę mesti du baudos metimus, po to kamuolys yra atiduodamas tai pačiai komandai. Žaidėjas arba treneris, surinkęs dvi technines pražangas, yra išvaromas iš aikštės (iš sporto salės). Minutės pertraukėlės ar keitimo gali prašyti tik treneris, priėjęs prie sekretoriato.
JAV Nacionalinė krepšinio asociacija (NBA) naudoja savas taisykles, kurios šiek tiek skiriasi nuo FIBA taisyklių. Pavyzdžiui:
Pagrindiniai krepšinio turnyrai pasaulyje:
Vikiteka Vikicitatos
