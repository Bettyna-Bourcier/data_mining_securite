Podyumda yer alan pilotların katıldığı yarış sonrası düzenlenen basın toplantısında Fernando Alonso, birinci ve ikinci pit stoplar arasını kısa tutma kararı hakkında "Bazen bunu yapabilirsiniz, 
bazen yapamazsınız ve bugün araç mükemmel olunca bunu deneyebildim." şeklinde açıklama yaptı.[37] "Şu an her şeyi başarabileceğimizi hissediyorum" diyen Alonso, geri kalan yarışlarda aracına olan 
güvenini ortaya koydu.[37] Diğer isimlerden Robert Kubica yarışta aldığı ikinciliğin, sezonun başlarındaki Kanada Grand Prix galibiyetinden daha iyi olduğunu söyledi.[37] Polonyalı sürücü, takımı
 BMW Sauber'in sezonun başından beri araçta bir iyileştirme gerçekleştirememesine rağmen alınan bu podyum derecesini "takımın içinde bulunduğu zor dönemde alınmış çok iyi bir sonuç" olarak niteledi.
 Üçüncü Kimi Räikkönen ise yarışı "ilk virajda en öndeyken sonra geride kalmak iyi olmadı. Önde kalmak bize daha iyi bir sonuç getirebilirdi ve bu yüzden biraz hayal kırıklığına uğradım; fakat yarışmak 
 zaten böyle bir şey" sözleriyle değerlendirdi.[37] Finlandiyalı pilot ayrıca, Kovalainen'in ilk virajdaki temasından sonra aracının kontrolünde sorunlar yaşadığını ve bu durumun üçüncülükten daha iyi
 bir derece yapmasına engel olduğunu belirtti.[37]

Yarıştan 40 dakika sonra Sébastien Bourdais'e yarışın 50. turunda Massa ile karıştığı kaza sebebiyle komiserler tarafından 25 saniye ceza verildi.[21][38] Sürücü bu kararla 6.'lıktan 10.'luğa
 gerilerken, Massa 7. sıraya yükselerek Sürücüler Şampiyonası için bir puan daha kazanmış oldu.[38] Bourdais yaşanan olayda Massa'yı aşağıdaki sözleriyle suçladı:

Ona çarpmamak için elimden gelen her şeyi yaptım; ama o sadece zorladı, döndü ve sanki ondan kaçmamışım, orda yokmuşum gibi davrandı. Ne yapabilirdim ki? ... Bu sadece biraz saygı meselesi,
 karşınızdakine biraz alan verirsiniz ve her şey yolunda gider; fakat bunu yapmazsanız tabi ki kaza kaçınılmaz olur

Massa ise yarış organizatörlerinin verdiği karara katıldığını belirtti ve suçlamaları şu sözlerle reddetti: "Söyleyecek çok fazla şey olduğunu düşünmüyorum: Ben o an viraja girmiştim 
ve o bana arkadan çarparak spin atmama yol açtı."[40] Verilen bu ceza medyadan çokça eleştiri aldı. GrandPrix.com sitesi Bourdais'in "birden ortadan kaybolamayacağı" yorumuyla, kararı
 "tuhaf" olarak niteledi.[23] ITV kanalından James Allen FIA yarış direktörü Charlie Whiting'in yarıştan önce yaptığı, pit yolundan çıkan araçların geçiş üstünlüğü olduğu şeklindeki
 açıklamayı hatırlatarak, buna göre cezanın "saçmalık" olduğu yorumunda bulundu.[41] Fransız spor gazetesi L'Équipe de yarış organizatörlerinin kararını, iki pilotun da yarış çizgisini 
 koruduğunu ve olayın normal bir kazadan ibaret olduğunu yazarak, eleştirdi.[42] Daha önce beş yıl boyunca Formula 1 pilotluğu yapmış olan Mark Blundell ise "Kağıt parçalarını, grafikleri,
 telemetriyi inceleyebilirsiniz fakat bir pilotun aklından geçenleri, bu konuda tecrübeniz olmadan anlayamazsınız." diyerek ceza kararlarının alındığı yarış organizatörleri toplantılarına
 eski pilotların da katılmasını istedi.[43] Blundell'in bu önerisi, 2010 sezonunda her Grand Prix'te bir yarış organizatörünün eski F1 pilotlarından olması kuralının uygulanmaya başlamasıyla
 hayata geçmiş oldu.

Yarışın eleştiri konusu olan diğer ismi ise, ilk virajdaki agresif hareketleri İngiliz basınında tartışılan, Lewis Hamilton'du. The Times 'tan Edward Gorman, Hamilton'un hamlesini "acelecilik
 ve ehlileşmemiş agresiflik" olarak tanımlarken, İngiliz pilotun "Räikkönen'i geçmek için yaptığı kamikaze hareketiyle bir kumar oynadığını" söyledi.[44] BBC televizyonundan Andrew Benson ise
 "Hamilton hala iyi bir konumda ancak eğer şampiyonluğu üst üste ikinci kez kaybetmek istemiyorsa, sezon başından beri yaptığı hataları azaltmalı." yorumunda bulundu.İtalyan La Gazzetta
 dello Sport gazetesi Hamilton'un "her zamanki aşırı agresifliğinin" cezasını çekmeye başladığını yazarken;[46] İngiliz pilot "Bir hata yaptım ve bedelini ödedim." şeklinde konuştu.

McLaren pilotu değerlendirmelerinde ayrıca, Massa'nın ikinci turda aracına yaptığı teması "olabileceği kadar planlı" olarak niteledi.[23] Suçlamayı kabul etmeyen Massa "İki tekerleğim çakılın
 içindeydi. Aracı durduramazdım ve çakıldaydım çünkü o beni çakıl bölüme doğru itti." dedi.[27] Kazanın görüntülerine göre yaşanan temas Massa'nın hatasıydı ancak kasıtlı değildi.
 The Daily Telegraph gazetesi yazarı Simon Arron Hamilton'un kasıtlı temas iddialarına "önemsiz ve mantıksız" diyerek, yaşananın basit bir yarış kazası olduğunu belirtti.
 Yarış sonrası oluşan Sürücüler Şampiyonası puan tablosunda sezonun bitimine iki Grand Prix kala 1.-2. farkı Hamilton lehine beş puanda kaldı.[2] McLaren'in puan alamadığı, 
 Ferrari'nin üçüncülük ve yedincilik kazandığı Markalar Şampiyonası'nda ise Ferrari yedi puanlık bir üstünlük yakalad