Estafetė – sportinės varžybos įvairiose sporto šakose (pvz: lengvojoje atletikoje, plaukime, biatlone), kuomet tam tikrais tarpais keičiasi komandos nariai, perduodami vienas kitam kokį sutartinį daiktą (dažniausiai lazdelę) ar tiesiog prisiliesdami prie komandos draugo.
Žiemos olimpinėse žaidynėse keturiose sporto šakose vykdomos estafetės rungtys. Biatlono estafetėje varžosi keturi sportininkai. Moterims kiekvienai reikia įveikti po 6 km, o vyrams 7,5 km. Slidinėjimo lenktynių rungtyse taip pat varžosi komandos, sudaryto iš keturių asmenų, tik moterims reikia įveikti po 5 km, o vyrams – po 10 km. Greitojo čiuožimo trumpuoju taku estafetėse dalyvauja tik po tris čiuožėjus.
Lengvojoje atletikoje paplitusios bėgimo estafetės. Oficialiose varžybose vykdomos 4×100 m ir 4×400 m estafetės, nors alternatyviose ar ne stambiausio rango čempionatuose vyksta ir 4×200 m, 4×800 m ir 4×1600 m estafetės.
Lengvosios atletikos varžybose estafetės lazdelė turi būti perduodama specialiame „koridoriuje“. Jeigu sportininkas perėmė lazdelę už numatytos linijos – sportininkai diskvalifikuojami. Dėl didelio greičio ir mažo atstumo perduodant lazdelę, komandos nariai neretai susiduria ar laiku nepaleidžia lazdelės ir pargriūna. Tokiu atveju komandos dažniausiai netęsia pasirodymo.

