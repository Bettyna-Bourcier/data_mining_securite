Akmenslydis (kerlingas; angl. Curling) – komandinis olimpinis žiemos sportas, vad. „šachmatai ant ledo“. Akmenslydis populiariausias Kanadoje, taip pat JAV, Škotijoje, Norvegijoje, Švedijoje. Akmenslydyje nėra profesionalių sportininkų, tik mėgėjai. Žaidimo esmė: stačiakampėje ledu dengtoje aikštelėje leisti savo akmenis taip, kad jie atsidurtų kuo arčiau nupiešto taikinio („namų centro“). Akmens slydimo greitis papildomai gali būti reguliuojamas ledo trynimu prieš akmenį, priešininkų komandos akmenų išmušimu (ir pan.).


Akmenslydis atsirado XVI a. Škotijoje. Tuo metu jis buvo žaidžiamas ant užšalusių upių ir ežerų ledo. 1838 m. buvo įkurtas Karališkasis Kaledonijos kerlingo klubas (angl. The Royal Caledonian Curling Club). Pasaulinė kerlingo federacija buvo įkurta 1966 m. Perte (Perth) Škotijoje. Nuo 1955 m. vyksta Europos čempionatai, taip pat rengiami pasaulio vyrų (nuo 1959 m.) ir moterų (nuo 1979 m.) čempionatai. Nuo 1998 m. akmenslydis yra oficialus žiemos olimpinių žaidynių sportas.
Lietuvos kerlingo asociacija (LKA) įkurta 2002 m. (Pasaulinės akmenslydžio federacijos narė nuo 2003 m.). Nuo 2004 m. Lietuvos komandos pradėjo dalyvauti tarptautiniuose turnyruose. Nuo 2005 m. organizuojamas Baltijos šalių čempionatas, nuo 2005 m. – Lietuvos akmenslydžio čempionatas. 2006 m. Lietuvos akmenslydžio moterų, vyrų ir mišrios akmenslydžio komandos dalyvavo Europos akmenslydžio čempionate. Pasauliniame komandų reitinge Lietuvos vyrų ekipa yra 35-ta, o moterų - 31-ma (2009-2010 m.).[1]
Žaidimo aikštė yra 45,5 m ilgio ir 4,3 m pločio, padengta visiškai lygiu ledu, kad 20 kg sveriantys poliruoto granito akmenys slystų su kuo mažesniu pasipriešinimu. Aikštės tolimajame gale yra 3,7 m skersmens koncentriniai skrituliai, pažymintys tikslą. Tikslas – kiekvieno kėlinuko gale turėti kuo daugiau akmenų arčiau centro nei priešininkų komanda. Rungtyniauja 2 komandos po 4 žaidėjus. Komandą sudaro pirmasis žaidėjas (stumia akmenį pirmas), antrasis žaidėjas (stumia antras), „vicekapitonas“ (stumia trečias, keičia kapitoną 4-ojo metimo metu) ir kapitonas. Kiekviename iš 8 kėlinukų abiejų komandų kiekvienas žaidėjas pakaitomis stumia po du akmenis. Kėlinuką laimi komanda, kurios akmuo yra arčiausiai apskritimo centro ir gauna tiek taškų, kiek akmenų yra arčiau centro nei priešininkų arčiausias akmuo.
Stumiant akmenį du tos pačios komandos žaidėjai gali koreguoti akmens slydimo greitį ir kryptį, trindami ledą prieš akmenį specialiomis šluotelėmis.

Vikiteka
