Geologi[redigera | redigera wikitext]

Stenar från Stensliperiet.
Blå Jungfrun är en kupolformad ö, vars topp reser sig 86,5 meter över havet och cirka 130 meter över havsbottnen. Ön är därmed högre än allt annat land i dess omgivning. [8]

Berggrunden består av granit, vilket skiljer Blå Jungfrun markant från närliggande Öland, där kalksten dominerar. Blå Jungfruns grovkorniga röda granit,
 kallad jungfrugranit, består av kalifältspat, plagioklas, kvarts och biotit.[9] Berget har med hjälp av radiometriskt datering (rubidium-strontium-metoden) åldersbestämts till 
 1386 miljoner år.[10] Klippön utgör en högrest solitär i ett annars ganska platt landskap där omkringliggande ojämnheter har eroderat bort. Därmed hör den i likhet med till exempel
 Ayers Rock i Australien, till kategorin inselberg.[11] Blå Jungfrun var från början inbäddad i mjukare bergarter såsom skiffer, sand- och kalksten. Dessa har under istiden slipats ned så att bara den hårda rundhällen av granit återstår.

Blå Jungfrun har en jämnt sluttande nordsida som sträcker sig från stranden upp mot topplatån. Den jämna silhuetten bryts något av ett 35-40 meter brant klippstup ned mot öns sydsida. 
Nedanför stupet ligger större stenblock som slitits loss av inlandsisen. På öns nordostsida finns branta raviner av olika bredd. Även dessa innehåller stora stenblock som brutits loss av inlandsisens rörelser.

Längs öns sydvästsida finner man det så kallade Stensliperiet. Det är en strand full med sandstenar som slipats runda av is och vattenströmmar. Stenarna utgör rester av 
det sandstenslager som tidigare täckte Blå Jungfrun. Is, stenar och smältvattenströmmar från inlandsisen har även svarvat ut de jättegrytor som finns på ön.

Ön flankeras av allehanda skepps- och båtvrak, varav en del är så stora att de markerats hos FMIS.[24] Bland annat kan man på botten tämligen djupt ner se resterna
 av lasten från ett skepp, som sönderslogs då den strandade vid ön år 1769, och vars last av såpa, pressad rulltobak och Cardutobak, bokspån och Klippings-handskar 
 från Skåne ännu ligger kvar utspridda, dock utan antikvariskt intresse. Även några minsprängda större skepp rostar sönder utanför ön.

Kändast av alla fornlämningar är dock utan tvekan labyrinten. Den är gjord av gråstenar, 5-25 centimeter stora och placerade i en arton meter bred spiral, 0,1
 meter hög lagd i tretton varv. Stenarna är enkla avrundade graniter eller sandstenar, och olagliga att ta. Överhuvudtaget sägs det ge otur och till och med 
 vara smått olagligt att ta stenar från ön. Hur gammal den mytomspunna spiralen är eller vem som gjort den vet man inte, men den kommer troligen från tiden innan år 1700.
 Den är placerad på en sydsydvästligt svagt sluttande bergsmark.

En boplats från stenåldern återfinns dessutom på ön. Boplatsen är av vanlig stenålderstyp för Misterhult 
socken men ändå ganska underlig, placerad under ett klippöverhäng som öppnar sig åt söder, utan naturliga avgränsningar
 Fynd har noterats på en radie av åtta gånger sex meter stor vegetationsfri yta under samt smått framför klippöverhänget,
 omedelbart i anslutning till vandringsleden. Slagna stenarter har anträffats, och kan ännu anträffas, i form av kvarts, kvartsit, kristianstadflinta, sydskandinavisk flinta och hälleflinta.


Klippöverhäng i Sydskogen.
I maj 2014 genomförde Kalmar läns museum i samarbete med Linnéuniversitetet förnyade arkeologiska undersökningar på ön.[26] Man fann då kulturlager från stenåldersbosättningar 
i Övre Sydskogen och i ett markområde under ett större klippöverhäng. Fynden bestod av slaget sten- och kvartsmaterial, djurben (främst sälben) samt träkol som C-daterades till omkring 7 000 
f.Kr. Man fann även en mindre mängd keramiskt material. Kulturlagrens tjocklek tydde på omfattande och långvarig mänsklig aktivitet.

