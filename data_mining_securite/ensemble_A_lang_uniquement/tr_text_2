Yarış öncesi Sürücüler Şampiyonası'nda McLaren'dan Lewis Hamilton 84 puanla birinci, Ferrari'den Felipe Massa ise 77 puanla ikinci durumdaydı.
 Bu ikilinin arkasında BMW Sauber'den Robert Kubica 64 puanla üçüncü, Massa'nın takım arkadaşı olan bir diğer Ferrari pilotu Kimi Räikkönen 57 puanla dördüncü ve Kubica'nın takım arkadaşı Nick Heidfeld 56 puanla beşinci olarak sıralanmaktaydı.[2]
 Markalar Şampiyonası'nda McLaren, bir önceki yarış sonrası geride bıraktığı rakibi Ferrari'nin 1 puan önünde, 135 puanla liderken; BMW Sauber 120 puanla üçüncü sırada, arkasındaki Renault ise 51 puanla dördüncülük için çekiştiği Toyota'nın 5
 puan önünde bulunmaktaydı.[2]

Felipe Massa, sezonun bir önceki yarışının yapıldığı Singapur'da başarısız bir pit stoptan sonra birincilikten arka sıralara düşmüş, şampiyonanın
 bitimine üç yarış kala Hamilton'la olan puan farkı 7'ye yükselmişti. Buna rağmen Massa "Singapur'da puan farkının nasıl bir anda bir puandan yedi puana yükseldiğine bakarsanız, bunun tam tersinin de kolayca gerçekleşebileceğini görürsünüz."
 diyerek şampiyonluğa olan inancını koruduğunu göstermişti.[3] Hamilton ise şampiyonluk şansını devam ettirebilmesi için temkinli bir yarış stratejisi izlemenin önemini vurgulamıştı:

Singapur'un gerçekten iyi bir tecrübe olduğunu düşünüyorum; çünkü beklenmeyen olaylar üzerimdeki yarış kazanma baskısını azalttı ve böylece gerçek
 anlamda dünya şampiyonasını düşünmeye başlayabildim. Ben puan kazanmak için yarışmaktan nefret ederim; fakat hepimiz görüyoruz ki şu an faydalı olan bu şekilde yarışmak.[4]
Fernando Alonso için Singapur Grand Prix'i, 2007'yi McLaren'la geçirip Renault'ya döndükten sonra kazandığı ilk Formula 1 yarışı olmuştu.[5] Yarışa 15.
 sırada başlayıp, erken bir pit stop yapmasına rağmen; takım arkadaşı Nelson Piquet Jr.'un kazası sonrası Alonso liderliğe yükselmeyi başarmıştı. 
 Öndeki grubun pistin kaza kalıntılardan temizlenmesi sırasında pit stop yapma şansı bulamayıp pite girmeyi ertelemesi, ağır benzin yüküne sahip Alonso'nun öne geçmesine
 olanak tanıdı.[6] Bu performansa rağmen Fuji'de kendisine, takımı Reanult'un Ferrari ve McLaren ikilisinin hızına yetişip yetişemeyeceği sorusu yöneltilen Alonso; "Önde rekabet 
 edebilmek için odaklanmaya devam etmeli ve Singapur'daki performansımızı korumaya çalışmalıyız." şeklinde yanıt vermişti.[7] Renault teknik sorumlusu Bob Bell ise takımın sezon
 başından beri gösterdiği ilerlemenin umut verici olduğunu belirtmiş ancak "bu sezon McLaren ve Ferrari'yi yakalayamayacağımızın farkındayız" demişti.[8] Bell'e göre takımın son 
 yarışlardaki hedefi daha fazla Grand Prix kazanarak Markalar Şampiyonası'nda Toyota'nın önündeki dördüncülüğünü korumaktı.[9]

Uluslararası Otomobil Federasyonu (FIA), motor sporlarının yönetim birimi, Make Cars Green (Arabaları Yeşil Yap) adlı kampanyanın Formula 1 ayağını
 Japonya Grand Prix'inde başlattı. Buradaki yarışlarda çevre dostu sürüşü desteklemek için lastik olukları yeşile boyandı.[10] FIA başkanı Max Mosley
 durumu "FIA gelecekte motor sporlarına yapılacak yatırımların, geniş çerçevede kamunun yararına olacak teknolojilerin gelişimine yardım etmesini sağlamakta kararlıdır."
 şeklinde ifade etmişti.[11] Formula 1 yarışlarında her zaman olduğu gibi Bridgestone, Japonya'ya iki farklı lastik getirmişti. Bunlardan yumuşak olanı oluklarından birindeki beyaz çizgi ile ayırt edilebiliyordu.

