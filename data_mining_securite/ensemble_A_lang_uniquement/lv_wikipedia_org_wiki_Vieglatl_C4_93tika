Vieglatlētika ir sporta veids, kurā apvienotas vairākas skriešanas, lēkšanas, soļošanas un mešanas disciplīnas. Tā bieži tiek uzskatīta par visu sporta veidu karalieni. Sporta veidu pārrauga Starptautiskā Vieglatlētikas federācija (IAAF).
Sporta veida vienkāršība un minimāla dārga ekipējuma vajadzība vieglatlētiku ir padarījusi par vienu no masveidīgākajiem sporta veidiem. Pārsvarā tas ir individuālais sporta veids, tomēr ir dažāda garuma stafešu sacensības un sacensības, kurās sportistu rezultāti tiek skaitīti kopā komandu ieskaitē. Vieglatlētika ir viens no plašākajiem sporta veidiem disciplīnu skaita ziņā, piemēram, Olimpiskajās spēlēs pašlaik tiek sadalīti 47 medaļu komplekti (24 vīriešiem un 23 sievietēm).
Organizētas vieglatlētikas sacensības ir notikušas jau Antīko Olimpisko spēļu laikā (776. gads p.m.ē.). Vieglatlētikas sacensības var notikt gan stadionā, gan telpās manēžā. Atklātā stadiona skrejceļš ir 400 metrus garš (katra celiņa platums ir 1,22 m), bet manēžā, kur notiek sacensības telpās, — 200 metrus garš. Ārtelpās tam parasti ir 8—9 paralēli celiņi, bet iekštelpās to skaits svārtās starp 4 un 6 celiņiem.
Nozīmīgākās vieglatlētikas sacensības ir Olimpiskās spēles, kuras notiek ik pēc 4 gadiem. Katrā nepāra gadā notiek Pasaules čempionāts vieglatlētikā, bet pāra gados notiek arī Eiropas čempionāts vieglatlētikā. Katru gadu notiek arī Dimanta līgas (agrāk Zelta līgas) sacensību sērija, kuras uzvarētājam pasniedz 1 miljonu ASV dolārus. Sacensības notiek arī sportistiem ar fiziskiem traucējumiem, kā arī jaunatnei.


