Bandis arba rusiškas ritulys – komandinė žiemos sporto šaka, panaši į ledo ritulį su futbolo elementais.
Žaidžiama su pačiūžomis ir lenktomis lazdomis su apvaliu raudonu kamuoliuku, kad geriau matytųsi ant ledo. Tokios priemonės naudojamos žolės riedulio ir kitų riedulių sporte. Žaidžiama komandomis po 10 laisvų žaidėjų ir vieną vartininką 2 kėlinius po 45 minutes. Aikštė – standartinės futbolo aikštės dydžio tik padengta ledu. Aikštėje čiuožia ir teisėjas, kuris gali parodyti mėlyną ir raudoną korteles už prasižengimus. Gavęs mėlyną kortelę, žaidėjas palieka aikštę 10 minučių. Po to sugrįžta. Gavęs 3 korteles, žaidėjas išvejamas iš aikštės. Po 10 minučių jo vietą gali užimti žaidėjas nuo atsarginių suolelio. Tai panašu į ledo ritulį. Galioja nuošalės taisyklė, baudinių smūgiai, smūgis link vartų ir kampiniai smūgiai.
Rusiškas ritulys yra senovinis rusiškas žaidimas. Daug dėmesio jam skyrė caras Petras I. 1957 m. surengtas pirmasis pasaulio čempionatas. Sportas labiausiai kultivuojamas Rusijoje ir Švedijoje. Buvo įtrauktas į olimpinių žaidynių programą kaip demonstracinis sportas.
Tarptautinė bandžio federacija turi dvidešimt devynis narius: Afganistanas, Argentina, Armėnija, Australija, Baltarusija, Kanada, Kinija, Anglija, Estija, Suomija, Vengrija, Indija, Airija, Italija, Japonija, Kazachija, Kirgizija, Latvija, Lietuva, Mongolija, Nyderlandai, Norvegija, Lenkija, Rusija, Serbija, Švedija, Šveicarija, Ukraina, JAV.

