Skok u vis je atletska disciplina u kojoj takmičari skaču preko horizontalno postavljene prepreke - letvice postavljene na određenu visinu. To je olimpijski sport i do danas je takmičenje u skoku u vis održano na svakim ljetnim Olimpijskim igrama. Kroz historiju, takmičari su uveli veći broj tehnika koje se koriste u skoku u vis, pri čemu se tehnika američkog atletičara Dicka Fosburyja pokazala najuspješnijom.
Aktuelni svjetski rekord u skoku u vis za muškarce (na otvorenom) iznosi 2,43 m, a vlasnik je Kubanac Javier Sotomayor.


Pred početak svakog takmičenja komisija određuje na kojoj će visini biti postavljena letvica. To je obično relativno mala visina, a svakom atletičaru je dozvoljeno da počne na bilo kojoj visini dokle god je ta visina jednaka ili veća od početne visine. Obično se letvica diže za 3 do 5 cm iako nije neobično da se pri pokušajima obaranja rekorda letvica diže i za 1 cm.
Svaki takmičar ima 3 pokušaja da preskoči visinu koju je sebi zadao. Takmičar koji triput zaredom sruši letvicu ispada iz takmičenja, a za njegov rezultat uzima se najviša visina koju je preskočio. Ako takmičar jednom ili dvaput ruši letvicu na visini koju je odabrao, može prenijeti pokušaj(e) na narednu visinu. Na toj visini takmičar može skakati onoliko puta koliko je pokušaja prenio s prethodne visine.
Ako 2 ili više takmičara imaju identične rezultate, uključujući visinu i broj pokušaja, pobjednika odlučuje nadskakivanje. Letvica se postavlja na visinu za 1 cm višu od najviše preskočene tokom takmičenja. Ako takmičari preskoče ovu visinu, letvica se opet diže za 1 cm. Ako svi takmičari sruše letvicu, ona se spušta za 1 cm sve dok jedan od takmičara ne preskoči, a drugi sruše letvicu.
