Maratons ir vieglatlētikas disciplīna — skriešana 42,195 kilometrus garā distancē, ko parasti skrien ārpus stadiona pa ielām un citiem ceļiem. Šī sporta skriešanas disciplīna ir izveidojusies, balstoties uz leģendu par Senās Grieķijas kareivi Feidipīdu (Φειδιππίδης), kurš noskrēja no Maratonas līdz Atēnām (tik garu distanci, cik pašlaik ir maratona oficiālais garums), lai paziņotu par grieķu uzvaru Maratonas kaujā.
Pasaules rekords maratonā vīriešiem ir 2.02:57 un pieder Denisam Kimeto no Kenijas, uzstādīts 2014. gada 28. septembrī Berlīnes maratonā. Pasaules rekords maratonā sievietēm ir 2.15:25 un pieder Polai Redklifai no Lielbritānijas, uzstādīts Londonas maratonā 2003. gada 13. aprīlī.
Latvijas rekords maratonā vīriešiem ir 2.14:33 un to 2013. gada 27. oktobrī Frankfurtē uzstādīja Valērijs Žolnerovičs. Latvijas rekords maratonā sievietēm ir 2:22:56 un tā īpašniece ir Jeļena Prokopčuka, uzstādīts Osakā, 2005. gada 30. janvārī.
Katru gadu pasaulē notiek ap 500 maratoniem.[nepieciešama atsauce]


